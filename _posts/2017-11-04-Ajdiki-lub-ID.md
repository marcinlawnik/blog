---
layout: post
title: Ajdiki lub ID
---

> Niektórzy zbierają znaczki, inni monety, a jeszcze inni like na
Facebooku. A ja, ja zbieram ajdiki.


`Szacowany czas czytania: 3.5 minuty`

### Co to te ajdiki?

Ajdiki, czy też poprawnie mówiąc identyfikatory, to takie kwadratowe
elementy, najczęściej papierowe, które nosi się na smyczy na szyi,
pozwalające na rozpoznanie danej osoby jako uczestnika wydarzenia.

### Dlaczego je zbieram?

Bo są niezapomnianą pamiątką. Bo od razu gdy na któryś spojrzę przypomina
mi się tona zabawnych historii związanych z danym wydarzeniem. Bo
przypominam sobie, jaką wyjątkową osobę poznałem. Bo są dowodem, że to co
stworzyłem naprawdę się wydarzyło i nie wyimaginowałem sobie danego sukcesu.

A w dodatku to uczucie, kiedy po wszystkim wracasz do domu i zasypiasz
jeszcze z identyfikatorem. Nie da się tego opisać, to trzeba przeżyć.

### Ile ich mam?

Nie wiem, sporo, oceńcie sami.

![ajdiki](/blog/images/ajdiki.jpg)

*(A to tylko po roku studiowania)*

### Gdzie byłem?

O każdym moim ID mogę opowiadać długo, więc wybrałem dla Was tylko kilka,
żebyście mieli ogląd na to, co robić żeby nie zmarnować studiów.

*Kolejność losowa*

#### Pyrkon 2017

![pyrkon](/blog/images/pyrkon.jpg)

Tegoroczny Pyrkon był moim pierwszym. Cały ten klimat jakoś specjalnie
mnie wcześniej nie jarał (lubię fantastykę i sci-fi, itd. itp., ale
konwent nie był moim marzeniem). Pojawiła się jednak propozycja, aby
zostać wolontariuszem w Gamesroomie. Blok Gier bez Prądu organizowany
jest przez [Fundację Zagrajmy](https://www.facebook.com/fundacja.zagrajmy/),
a jako wolontariusz miałem dwie możliwości - albo pomagać na wypożyczalni,
albo tłumaczyć gościom gry z listy Top 30 Pyrkon Poleca. Wybrałem tą drugą
opcję, jako ciekawszą, co wymagało spędzenia kilkunastu miłych wieczorów
w gronie przyjaciół i nowych znajomych na grze w planszówki.

Podczas samego Pyrkonu było jeszcze lepiej (skończyło się na zdartym
głosie w Niedzielę, nie tylko u mnie). Pozytywna energia od ludzi, którym
tłumaczy się gry jest naprawdę budująca. Od innych wolontariuszy też,
zwłaszcza że z każdym da się pogadać na ciekawe tematy. Plus dodatkowe
perki takie jak darmowe wejście na Pyrkon, nielimitowana ilość tostów
i innego dobrego jedzenia oraz planszówki jako podziękowanie za wolontariat ;)

PS No i teraz już wiem, że Carcassone to zło ;)

Podziękowania dla Malwiny, Sławka, M&M's i spółki oraz całej reszty
wolontariuszy za megaevent.

#### Noc Naukowców 2016 i 2017

![nn](/blog/images/nn.jpg)

Moja pierwsza NN we Wrześniu 2016 była jeszcze przed rozpoczęciem studiów.
Był to mój pierwszy ajdik (nie licząc Karpickowego), który rozpoczął
pasję ich zbierania. Jako wolontariusz sprawdzałem bilety przy wejściu
na warsztaty oraz załatwiałem wodę i jedzenie dla prelegentów i innych
wolontariuszy. Nic wybitnie trudnego, a jednak bez całej masy ludzi
pomagających to święto nauki nie odbyłoby się. Z perków: możliwość zobaczenia
Polibudy po godzinach, masa nadmiarowych gadżetów, darmowe jedzenie i
oczywiście przede wszystkim możliwość zawarcia nowych kontaktów.

Przed eventem pomagałem także rozwieszać plakaty do aplikacji mobilnej NN,
dzięki czemu dokładnie zwiedziłem Politechnikę i w pierwszym dniu zajęć byłem
trochę bardziej zorientowany niż moi rówieśnicy, gdzie należy się udać, i jaką
drogę obrać, aby się nie spóźnić.

Generalnie bardzo polecam, jest mnóstwo różnych zajęć, a miejsca na
wolontariacie kończą się w 24h ;) Moja dziewczyna pomagała przy koparce
(takiej prawdziwej, żółtej), i na koniec wydarzenia mogła nią pokierować ;)

Na NN 2017 prezentowałem roboty na stanowisku Małego Inżyniera.
To pokazuje moją drogę przez cały rok. Czy we wrześniu 2016 myślałem o pracy?
A w życiu. Mówi się, że jeżeli lubisz swoją pracę to tak jakbyś nigdy nie pracował.
W porównaniu do 2016 było jeszcze lepiej - perki takie same jak u wolontariuszy,
a dodatkowo jeszcze za to płacą. Moja przygoda z MI to historia na osobną
serię artykułów (może kiedyś), ale jeżeli jako studenci szukacie pracy,
spójrzcie [tu](http://www.malyinzynier.pl/o-nas/praca).

#### Game Industry Conference 2016

![gic](/blog/images/gic.jpg)

Kojarzycie PGA? Taką wielką imprezę w Poznaniu, co na niej pełno gier,
nerdów i gimbusów szalejących za naklejkami i ulubionymi Youtuberami?

Game Industry Conference odbywa się podczas PGA w osobnym pawilonie.
Wejście jest wliczone w cenę wejściówki na targi. Odbywają się warsztaty
z tworzenia gier, mnóstwo prelekcji programistów, grafików, designerów,
czy muzyków z tworzeniem gier związanych. Jeżeli temat interesuje was choć
troszkę, to warto się tam pojawić.

Jako wolontariusz byłem na recepcji, gdzie wraz z kilkoma innymi osobami
odpowiadałem na pytania gości, wydawałem identyfikatory uczestnikom, a
także pomagałem podczas "akcji zryw", np. kiedy przyjechało 50 pudełek pizzy
i trzeba je było na szybko dostarczyć do pawilonu.

Żeby nie przedłużać, plusy:
- Możliwość podszlifowania języka angielskiego na sporej liczbie zagranicznych
prelegentów.
- Darmowa wejściówka na PGA, w tym na piątkowy VIP Day podczas którego są
prawie puste hale (koszt 120 PLN w 2016)
- Standardowo, jedzonko. Oprócz pizzy zostaliśmy wpuszczeni do loży VIP
(no bo po co ma się zmarnować jak już zamówione) :smirk:
- T-shirt GIC i inne gadżety
- Nowe znajomości (Pozdrawiam Jakuba, Hannę i ekipę z Bydgoszczy)
- Gry, wszędzie gry!

Minusy:
- Brak wyraźnie odczuwalnych

### Podsumowanie

To tylko niektóre z moich ID. Mam nadzieję że udało mi się Was przekonać
do brania udziału w eventach na mieście i na uczelni. Jeżeli macie jakieś
pytania, dajcie znać ;)

*Część dalsza nastąpi...*