---
layout: post
title: Saga Samorządowa - część 0.
---

> Do napisania tego posta zainspirowały mnie pytania moich koleżanek i
kolegów ze studiów i to im dedykuję ten artykuł z nadzieją, że jest przydatny.

### Wstęp do wstępu

Cześć, jestem Marcin i w momencie pisania tego posta studiuję na II roku
AiR i na I roku Informatyki na Wydziale Informatyki Politechniki Poznańskiej.
Na początku pierwszego roku studiów dołączyłem do Samorządu Studentów i
to głównie o tym będzie seria tych artykułów. Dlaczego część 0?
Bo informatycy numerują od 0, a cała historia rozpoczyna się na Obozie
Integracyjno-Szkoleniowym roku "0" w Karpicku.


### Karpicko

Jeżeli dostaniecie się na PP, będziecie mieli możliwość pojechać na
Karpicko lub Campus Studencki. Polecam Karpicko, bo można tam jechać
przed rozpoczęciem studiów. Na Campus możecie pojechać już jako studenci
kolejnych lat. (Ja tego nie wiedziałem i wybierałem w ciemno + Karpicko
jest tańsze, ale nie żałuję swojej decyzji).

**Co dzieje się na Karpicku zostaje na Karpicku**, ale napiszę Wam że
poznałem tam całkiem sporo wartościowych osób (w tym moją dziewczynę).
Starsi Koledzy i Koleżanki z Samorządu w przystępny sposób tłumaczą
zawiłości studiów, a także tworzą atmosferę integracji i relaksu.
To właśnie podczas rozmów z nimi zrodziła się chęć dołączenia do SSPP.

Karpicko odbywa się w 1-2 tygodniu września. Resztę czasu, która pozostała
do rozpoczęcia roku akademickiego spędziłem częściowo na integrowaniu
się z innymi uczestnikami Karpicka.

### Wybory

Nastał październik. Zostały ogłoszone wybory uzupełniające do Wydziałowej
Rady Samorządu Studentów Wydziału Informatyki. Samorząd formalnie tworzą
wszyscy studenci uczelni, a WRSS to grupa osób wybrana w wyborach na
reprezentantów grona studentów danego wydziału.

> Żeby uczestniczyć w pracach Samorządu nie trzeba być członkiem WRSS,
można być wolnym strzelcem/wolontariuszem.

Na Wydziale był 1 wakat na całą, 11-osobową radę. Żeby zgłosić swoją
kandydaturę należy wypełnić dokumenty ze zdjęciem oraz oświadczenie,
a także zebrać podpisy osób popierających kandydaturę. Ilość wymaganych
podpisów zależy od ilości studentów na wydziale. Ja moje zebrałem po
prostu puszczając listę po sali. Mimo że była wyraźnie opisana, wiele
osób i tak pomyślało że jest to lista obecności "puszczona" przez prowadzącego.


Zgłosiło się w sumie 5 kandydatów, w tym ja. Każdemu kandydatowi przysługuje
założenie wydarzenia wyborczego na Facebooku i opublikowanie go na wydarzeniu
wyborów. Warto zachęcać znajomych do przyjścia i zagłosowania, ponieważ aby
wybory były ważne wymagane jest oddanie głosu przynajmniej przez połowę
przedstawicieli grup dziekańskich (to znaczy może to być tylko około 20
studentów, ale każdy musi być z innej grupy dziekańskiej).

Taktyki promocyjne stosowane przez kandydatów były różne, od humorystycznych
odwołań do Cthulhu ("Po co wybierać mniejsze zło?!"), poprzez groźby wytarzania
palaczy przed CW w pierzu i smole, aż do prostego przedstawienia swoich
doświadczeń z samorządnością w liceum.

Ja zachęciłem do głosowania cały mój rok i kolegów z rocznika wyżej,
ponieważ byłem jedynym kandydatem z AiR (reszta była z Informatyki).
Dodatkowo wcześniej udzielałem się na grupie kierunku na Facebooku,
m. in. odpowiadając na pytania i organizując materiały od prowadzących.

Konkurencja była spora, podsycana kolejnymi postami ze strony kandydatów.
Wyniki zostały ogłoszone wieczorem w dniu wyborów, a w raz z nim otrzymałem
zaproszenie na spotkanie wprowadzające do Samorządu. Wraz z osobami z
innych wydziałów dostałem gratulacje, mocne uściski dłoni, dostęp do
grupy na Facebooku i parę przydatnych wskazówek.

_Ciąg dalszy nastąpi..._

### W następnych odcinkach między innymi:

- Czym zajmuje się Samorząd?
- Mity i fakty o Samorządzie
- Jak pojechałem na swój pierwszy Runmaggedon?
